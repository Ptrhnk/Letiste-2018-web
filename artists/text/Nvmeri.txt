Math/progrockové trio NVMERI sú Pišta Královič, Palo Javorník a Miro Tuchyňa. Hudba NVMERI je plná matematických beatov a chytľavých melódií inšpirovaných škandinávskym indie popom. 

Spájaním komplexných a pritom ľahko stráviteľných aranžmánov, šumivých synťákových plôch, psychadelických sólových úletov či Pištovho vyššie položeného hlasu, sa zaraďujú k pozoruhodným zjavom na hudobnej scéne. 

Ich prvý album "From The Dust", ktorý vydali ešte ako The Uniques, si vyslúžil veľa pozornosti a tiež cenu za Najlepší alternatívny album podľa kritikov Radio_Head Awards. Nasledujúci eponymný album "Nvmeri" získava zas nomináciu na Najlepší album za rok 2013. 

Minulý rok vydali svoj tretí album "I don't think so", s ktorým opäť získali Cenu kritikov RHA za album roka 2017. Z tohto albumu pochádzajú aj úspešné single Art Of The Trial, Blue Church, Dynamite alebo Short Of Oxygen.

Počas svojho fungovania odohrali koncerty okrem domácej pôdy aj v Čechách, Rakúsku, Nemecku, Slovinsku, Maďarsku, Taliansku, Chorvátsku, UK či v Holandsku, zahrali si okrem iných aj na festivaloch Pohoda, Wilsonic, Grape, Rock For People, Eurosonic Noorderslag v Holandsku, Glimps v Belgicku, Waves Vienna a Waves Bratislava.

